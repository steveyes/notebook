

# 祖师语录



## 马丹阳语录  

薄滋味所以养气，去嗔怒所以养性，处污辱低下所以养德，守一清静恬淡所以养道。

名不著于薄籍，心不系于势利，此所以脱人之壳，与天为徒也。



酒为乱性之浆，肉为断命之物，直须不吃为上。

酒肉之犯犹可恕，若犯于色则罪不容于诛矣。

何故?

盖色者甚于狼虎，败人美行，损人善事，亡精灭神，至于殒躯，故为道人之大孽也。



速把人我山放倒；急将龙虎穴冲开。

道者何物也，祖气便是根源。

学道专一，则人人可为仙。



要道之妙，不过养气。

人但汩没利名，往往消耗其气，学道者无他，务在养气而已。

夫心液下降，肾气上升至于脾，元气氤氲不散，则丹聚矣；

若肝与肺往来之路，习静至久，当自知之。

苟不养气，虽挟泰山超北海，非道也。



夫道但：清静无为，逍遥自在，不染不着，此十二字若能咬咀得破，便做个彻底道人。

但信老人言行之，自当有益必不误你诸少年。



纵日消万两黄金，正好粗衣淡饭.



气之难御，迅若奔马，唯静者为易，必去其外慕。

虽睹纷华之在眼前，正如深山穷谷中，方是道人心肠。



思定则情忘，体虚则气运，心死则神活，阳盛则阴消，自然之理，昧者则不知。

注：睡觉之前，必须脑中空明澄澈，没有一丝杂念，然后敛身侧卧，鼻息绵绵，魂不内荡，神不外游。



夫道以无心为体，忘言为用，以柔弱为本，以清静为基。

若施于人必节饮食，绝思虑，静坐以调息，安寝以养气。

心不驰则性定，形不劳则精全，神不扰则丹结。

然后灭情于虚，宁神于极，可谓不出户庭而妙道得矣()。



守气妙在乎全精，尤当仿于睡眠。方欲寝时，令正念现前，万虑悉泯。

身侧卧，鼻息绵绵，魂不内荡，神不外游，如是则气精自定矣。



清净者，清为清其心源，净者净其气海。

心源清，则外物不能挠，故情定而神明生焉。

气海净，则邪不能干，故精全而腹实矣。

是以澄心如澄水，养气如养儿，气秀则神灵，神灵则气变，乃清静所致也。



道无形名，是神气之祖也。

元气降化，神明白生。

炼神合道，乃是修真。

其余名相是铅汞，纷纭难为凭准。我今为汝举其大纲。

夫修此之要，不离神气。

神气是性命；性命是龙虎；

龙虎铅汞是水火，水火是婴姹；

婴姹是真阴真阳；

真阴真阳即是神气。

种种名相皆不可着，止是神气二字而已。



## 谭长真语录  

心清意静天堂路，意乱神荒地狱门。



## 刘长生语录

一分尘尽，则明一分道；

十分尘尽，则明十分道；

如尘心绝尽，则可全于性；

色心绝尽则可全于命，无明心尽，则可保于冲和。



## 郝太古语录

日用者；静处炼气，闹处炼神，行住坐卧皆是道也。



昼夜见前须要不昧，若睡了一时，无了一时，日日有功无睡千日功夫了也。



勿谓他人有宿骨也。



修真之士，若不降心，虽出家多年，无有是处，为不见性。

既不见性岂能养命，性命不备安得成真。

何为如此?

缘有心病也。

第一心病：见他通达性命之理，自己欲参。不肯低头，他人不肯说，心生怨谤。

第二心病；他人有缘，不思自己无福，不能化人生善，徒生恶意，损人道缘。

第三心病：见他人看经书，自己不通，而生谤心。此等之人，永不得大智慧天眼。自昧之徒也。

第四心病：缘未起行，而强起缘，动众扰乱他人，是不良之人也。

第五心病：是心不足，反致心乱。是不足之人也。

除此五病，低下参访，必得其真。



夫吾道，以开通为基，以见性为体，以养命为用，以谦和为德，以卑退为行，以守分为功。

久久积成，天光内发。

真气冲融，形神俱妙，与道合真。

 

今之学者，是非、利害、好恶、贪嗔，不离于心。

心既如是，性岂能定，气岂能和？

自然失去，去道越远矣。

虚披鹤氅，枉玷教门。

见高明者嫉妒百端；见老幼者，欺诳百状；有小利处，觅缝钻头；闻大道者，耳聋眼瞎；机心巧诈，好妄狂图；不当来出家望做神仙。

不肯降心，恣纵今时情性，已作凶徒。

 

不通经义，呼牛作马；不知道理，转黑为白。

师父开下教门，望个个修仙，吾今遍观门人，多多造业，妖言妖语，或作入梦出神，盖观修堂，记师家名姓。

引着一队业家婆，将着几个憨汉子，胡言乱语，说诱他人；合眼缄舌，推心办道，惑昧会首。

假聪明、强知解，只知说是说非，不知罪福，不思众道，纵顽心而不善，将来阴司业报，看待推谁。

莫嫌苦口是直言，此是修行之良药。

 



欲入吾教，先要修心。

心不外游，自然神定，自然气和。

神气既合，三田既结，芝草自生。

要得完备；勤谨而行。

阴德伏鬼，阳德伏人，二德既备道果立成。



## 邱长春语录

汝等又不端的做修行，更不打些尘劳，如何消得十方饮膳?

古人曰：初，念住；二、息住；三、脉住；四、灭尽，入手大定。

与物不交，七百年老古锥也。



或问如何是道人日用?

师曰：舍己从人，克己复礼，乃外日用。饶人忍辱，绝尽思虑，物物心休，乃内日用也；

先人后己，以己方人，乃外日用。

清静做修行，乃内日用；

修仁蕴德，苦己利他，乃外日用。

常令一心澄湛，十二时中时时觉悟，性上不昧，心定气和，乃真内日用。



仙道贵实，人道贵华，仙道人情直相反尔。

诸恶可戒，诸善可修，万行周圆，一身洁净。

终身永效，不生退怠，抱道而止，不亏节志。



大抵外修福行，内固精神。内外功深，则仙阶可进，洞天可游矣。



古今成道者，皆福慧相须，慧为灯火，福为油灯。

油无则火不明，慧性无福则不生。

故达士宁损其身，不损其福。

世之人虽天资明敏，学海汪洋，若福行未加，则终不能探其道元之妙。



古今得道圣贤，道通为一，福则有异。

外功大者，仙位之高。外行卑者，阶居其下。

古以天上圣贤善之未广，则重下人间，以偿畴昔。

人间浊恶难修，而功疾；天上清高易处，而功缓。



大抵修真慕道，须凭积行累功。若不苦志虔心，难以超凡入圣。

或于教门用力，大起尘劳；或于心地下功，全抛世事。但克己存心于道，皆为致福之基。

然道包天地，其大难量，小善小功卒难见效。

所以道，刹那悟道，须凭长劫炼磨。顿悟一心，必须圆修万行。

今世之悟道，宿世之有功也。而不知宿世之因，只见年深苦志，不见成功，以为尘劳虚诞，即生退怠，甚可惜也!

殊不知坐卧住行，心存于道。虽然心地未开，时刻之间，皆有阴功积累。功之未足，则道之不全。



如人有大宝明珠，价值百万，我欲买之。

而钱虽未足。须日夜经营，俭用勤求，积聚财物。

或三千五千，或三万五万，钱数未足，而宝珠未得。其积聚钱物，应急且得使用耳。比于贫窭之家，云泥有隔。

积功累功者，亦然。虽未得道，其善根深重。今世后世圣贤提挈，直至了达耳。

我无宿骨，难遇明师，万苦干辛，至今未了。

丹阳长真皆是宿缘，则十年五载之间，天外飞腾自在。

我虽未了，所受艰难，亦与常人有异耳。

祖师云：无为道者，先舍家而后舍身。病即教他病，死即教他死。至死一着，抱道而亡，任从天断。

斯为至言，学者其审之!



## 王栖云真人语录

大凡初机学道之人，若便向言不得处理会，无着落，无依倚，必生疑惑；

为心上没工夫，便信不及；信不及必不能行；行不得，则胡学乱学，久而退怠。

今且说与汝等眼前见得的、耳里听得的、信得及处行去。

从粗入妙，亦不误汝。虽是声色，便是道之用也。



如何是信得及处?汝其不见许大虚空及天地日月山水风云，此不是眼前分明见得地?

这便是修行的榜样，便是入道的门户也。

且如云之出山，无心往来。飘飘自在，境上物上挂他不住，道人之心，亦当如此。

风云鼓运吹嘘万物，忽来忽去。略无凝滞，不留影迹。草木丛林，碍他不住，划然过去，道人之心，亦当如此。

大山巍巍峨峨，稳稳当当，不动不摇，一切物来触他不得，道人之心，亦当如此。

水之为物，性柔就下，利益群品，不与物竟。随方就圆。本性澄湛。

至于积成江海。容纳百川，不分彼此，鱼鳖虾蟹，尽数包容，道人之心，亦当如此。

日月，容光必照，公而无私，明白四达，昼夜不昧，晃朗无边，道人之心，亦当如此。

天之在上，其体常清，清而能容，无所不复，于彼万有，利而不害，道人之心，亦当如此。

大地之中，寂然不动，负荷万物，无党无偏，道人之心，亦当如此。

虚空广大，无有边际，无所不容，无所不包。有识无情，天盖地载。

包而不办，非动非静，不有不无。不即万事，不离万事。有天之静，有地之静。

有日月之明，有万物之变化，虚空一如也，道人之心亦当如此。

道同天地，其用若此。体在其中，工夫到日，自然会得。动用合道，自有主者。

若更觅言思路绝处，则失之矣!

既入玄门，各宜勉之。



或问曰：开眼有尘境，合眼有梦境，众中有逆顺境，如何得安稳去？

答曰：修行人修心为本。逢着逆境，欢喜过去。遇着顺境，无心过去。一切尘境，干己甚事。



一切人皆敬者，一切难处自承当者，久久应过，心境纯熟，在处安稳。

一切境界里平常过去，更无动心处。向诸境万缘里，心得安稳，更不沾一尘，净洒洒地永夜不昧，便合圣贤心也。



或问曰：识得一，万事毕，又云：抱元守一。则一者是什么?

师云：乃混成之性，无分别之时也。

既知有此，即堕于数，则不能一矣。一便生二，二便生三，三生万物，如何守得!不若和一也无也。

故祖师云：抱元守一是工夫，地久天长一也无。这个一也无处。却明出自己本分来，却不无也。



或问曰：如何是正念?

师云：目前有事合接物利生，敬上安众，种种善心，不为己事，皆是正念也。

其静则体安，其动则用正。不纵不拘，无昼无夜。丝毫不昧，常应常静。平平稳稳，便是真常之道。

正能掩邪，邪常谤正。凡存我相常谤人者，此等人不明白自己，乃是外遭邪宗也。

若有正知正见，必于自己心上体究偏邪，搜求过失。若管他非，非正人也。

昔有道人静坐中，或觉口中有酒味，又梦见人送酒，明日果有人送酒来。

此是心空神应，不为奇特，认之，则着邪也。



师因劝众住丛林，乃云：丹阳真人有词云：学道住丛林，校浅量深，择其善者作知音；如果未能明至理，挈领提矜  。

凡在丛林，递相指教，提纲振领，共修无上心地。

大法门非小可事，有等无见趣的，不寻知友，不住丛林，不论心地，南去北来，千山万水，空费草鞋。

只寻便宜自在处，触着磕着，又早走也。只要快着自己寻好处住，兼觅因缘，不知什么是自己紧切处，不知怎样过日，只图自在便是了也。

殊不知前面有生死决定到来，看汝着甚支吾，岂可因循过日，虚度时光。

当本出家图个甚的，惺惺君子，细细思之。



修行人外缘虽假不可不应，应而无我，心体虚空。事来无碍，则虚空不碍万事，万事不碍虚空。

如天地之间万物万象，皆自动作，俱无障碍。

若心存我相，事来必对，便有触拨，急过不得；撞着磕着，便动自心，自心既动，平稳不得。虽作苦终日，劳而无功也。



居大众中，及有作务，专防自心，不可易动。常搜己过，莫管他非，乃是功行。

事临头上，便要承当，诸境万尘不逐他去。

自心明了，一切莫辩，如此过日，初心不退，自获功也。



修行之人，性有利钝。性钝者，不可坚执，宜住丛林低下存心，与达理明心之人结缘，缘熟自然引领入道，渐次开悟。

若自性钝滞，又无见趣，每日常与同类相从，交结尘俗，尘境缘熟，久必退道。

或遭魔境，作地狱见，无人援救，一向沉堕深可痛哉。



 

师到南宫于长真观夜坐对众说：初心出家，未能独立，须仗丛林，或结道伴递相扶持，不至偏颇。

然有三等：有云朋霞友，有良朋知友，有狂朋怪友。

凡有志节、炼心地、究罪福、绝尘情，逍遥方外，同志相求，遂与为友，此等谓之云朋霞友。以其心与云霞相似，尘事碍他不住故也。

又有学习经教，琴书吟咏，高谈阔论，褒贬是非。此等谓之良朋知友。以其虽不炼心，亦不能作恶故也。

又有一等不治心地，不看经典，不顾罪福，出语乖论，作事狂荡，触着一毛，便起争斗，夸强逞俊，恃力持胜，欺压良善，相率成党。此等人谓之狂朋怪友。

此三等人，聪明达士各寻长便。惟狂朋怪友乃地狱种子，切勿入此类中。慎之!填之!闻长春真人初住北平时，大将军北还。知事者偶逢山东世龙千户夫人被掳，缘其家世奉道有年，意欲赎令出家，以问真人。真人日：此人与其主有三年宿债；今既相遇，业正合填还。后三年果得簪裳出家，却来诣长春宫参见真人。以从来奉善，却得此报。门众方信，拜谢而已”。长春真人在礓溪时，常有虎豹夤夜往来。是夕出入或生怖惧，清旦欲作藩篱。复自思惟，如此境界有此怖心，便欲遮护，毕竟生死回避得么?却便休去。兀兀腾腾，任生任死，怖心自无。以致生死境中，巍然不动，种种结缚，一时解脱。此是难行处行也。



师因众议：不动心。乃云：昔山东有道人于师父处，自言炼尽无明火也。师云：无明火尽则心不动，便是好人。他日师密遣人试之，日幕造门，庵门已闭，其人厉声以杖大击其门。先生内应，声已不顺。勉强开门，来人形状暴燥。先生见之颜色已动。又至堂上，其人不解履便跳上座，殊无礼貌。先生大怒，深责其人。其人拱手笑云：某非敢如此，师令某来校勘先生不动的心来。今未及试已见矣，不须再勘，其人大惭，无言可对。



修行之人收拾自心，如一尊木雕圣像，坐于堂中。虽终日无人亦如此，幡盖簇拥亦如此，香花拱养亦如此，往来诽谤亦如此，惟比木雕像通灵、通神、活泼泼地，明道明德，一切事上物上，却不住着也。  

